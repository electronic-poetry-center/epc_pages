<html>
<head>
<title>Corriere della Sera</title>
<meta http-equiv="Content-Type" content="text/html; charset=iso-8859-1">
</head>

<body bgcolor="#FFFFFF" text="#000000">
<table width="60%" border="2" cellspacing="2" cellpadding="2">
  <tr>
    <td>CULTURA
      <p><b>Robert Creeley, il respiro poetico di un'America scomparsa </b></p>
      <p><br>
        3 April 2005<br>
        <b><i>Corriere della Sera</i></b><br>
        033<br>
        Italian<br>
        (c) CORRIERE DELLA SERA </p>
      <p>&Egrave; morto in Texas uno dei maggiori esponenti della lirica </p>
      <p>postmoderna. Amico dei Beat, idolatrato per i suoi esperimenti </p>
      <p>linguistici </p>
      <p>di FERNANDA PIVANO LE LETTURE La sua &egrave; sempre stata una delle 
        voci liriche pi&ugrave; amate e ascoltate </p>
      <p>Ah, Robert, caro Robert Creeley, grandissimo poeta di grandissime poesie, 
        grandissimo divulgatore e trasmettitore di idee, di cultura, di storia, 
        grandissimo interprete di poeti cosiddetti difficili, grandissimo amico 
        di chiunque avesse bisogno di un consiglio per respingere il suicidio. 
        Ha passato una vita in Giappone a imparare la filosofia buddhista e l'insegnamento 
        zen: una quarantina d'anni a partire dal '53, con brevi intervalli per 
        ritornare nella sua America. Per andare a fare i corsi al Black Mountain 
        College del North Carolina e per dirigere la rivista dell'Universit&agrave;. 
        E poi per vivere a Taos e a San Francisco e in New Mexico nel '56 per 
        insegnare ad Albuquerque e poi in una finca nel Guatemala. Questa girandola 
        occidentale basata sulla sua formazione ormai orientale l'ha fatta quasi 
        tutta soffrendo di un enfisema, per il quale ha sempre detto di non avere 
        tempo, nonostante negli ultimi anni vivesse attaccato a una bombola di 
        ossigeno, aiutato nella sua ostinazione da una biopsia ai polmoni risultata 
        negativa. Robert Creeley non era mai riuscito a staccarsi dagli strani, 
        stupendi costumi del Giappone. N&eacute; dalla sua America, di cui amava 
        profondamente cultura e civilt&agrave;. I suoi interessi non si fermarono 
        mai solo alla poesia. Gentile e dotato di una grazia ospitale, era soprattutto 
        amico dei pi&ugrave; importanti artisti moderni e lavorava spesso con 
        loro a libri e progetti di mostre, era pure socio di musicisti jazz: un 
        vero cultore dell'arte. La popolarit&agrave; gli veniva anche dalle migliaia 
        di letture che faceva: l'ultimo reading, in Virginia, l'ha organizzato 
        due settimane prima di morire. E quando qualcuno si stupiva del suo intenso 
        programma di presenze pubbliche rispondeva con un verso di uno dei suoi 
        pi&ugrave; cari amici poeti, il medico William Carlos Williams: &laquo;Mi 
        chiamano e io vado&raquo;. Sono molti a pensare che la sua morte ha impoverito 
        il mondo dell'arte e delle lettere. Almeno Oltreoceano, aveva una gran 
        reputazione di poeta postmoderno. Moltissimi giornali americani hanno 
        accolto cos&igrave; la sua scomparsa: &laquo;Il poeta Robert Creeley, 
        uno dei maggiori esponenti della lirica postmoderna americana, &egrave; 
        morto in Texas a 78 anni. Insieme ai pi&ugrave; noti esponenti della Beat 
        Generation &egrave; considerato uno degli autori che ha contribuito in 
        modo definitivo a rinnovare la poesia americana nel mondo durante il Secondo 
        Dopoguerra&raquo;. &Egrave; stato un eroe degli Anni Cinquanta, uno dei 
        momenti pi&ugrave; gloriosi della cultura Usa, idolatrato per i suoi esperimenti 
        linguistici e per le libere improvvisazioni nel corso delle sue letture. 
        Quella di Robert &egrave; stata una delle voci poetiche pi&ugrave; ascoltate 
        e amate: lui, cos&igrave; appassionato ai tentativi di migliorare il linguaggio; 
        lui, tanto lodato da Allen Ginsberg per l'intelligenza dei suoi esperimenti. 
        In America ha pubblicato una sessantina di libri e qualcuno &egrave; arrivato 
        anche qui in Europa, dove per&ograve; era noto soprattutto come direttore 
        delle riviste di poesia americana, specialmente di quella Black Mountain 
        Review in cui svilupp&ograve; la sue affinit&agrave; con Charles Olson: 
        insieme concepirono l'opera poetica come centro di possibilit&agrave; 
        nuove del &laquo;respiro&raquo;, un respiro che divenne componente essenziale 
        di versi trasformati in atto dinamico attraverso la lettura. Il mio ricordo 
        me lo riporta agli occhi e alle orecchie, soprattutto al cuore, ripensando 
        a quando l'ho incontrato la prima volta nell'Istituto di San Francisco 
        dove si tenevano i reading suoi e degli altri poeti Beat famosi. Naturalmente 
        stava fumando un joint, naturalmente era la prima volta che ne vedevo 
        uno, naturalmente era la prima volta che mi trovavo, da un piccolo centro 
        provinciale del nord Italia, nella sala famosa della capitale letteraria 
        d'America. Tenero, gentilissimo, senza bisogno di parole aveva capito 
        tutto e mi aveva fatto, con mia sbalordita riconoscenza, la prima lezione 
        su quello che era successo e stava succedendo alla poesia americana, postmoderna 
        o no, ma nuova, libera, tesa al futuro invece che al passato: mi parlava 
        con una sincerit&agrave;, un riserbo, un'umilt&agrave; che non ho trovato 
        in nessuno dei miei amici pi&ugrave; cari. Chiunque lo abbia avvicinato 
        non pu&ograve; che piangere la sua morte e invocare il futuro perch&eacute; 
        riesca a essere amato e capito negli enormi spazi profumati dell'eternit&agrave;. 
      </p>
      <p></p>
    </td>
  </tr>
</table>
</body>
</html>
